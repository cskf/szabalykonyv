#Aktivitás

_Figyelem! Ez a leírás ismét csak egy csomó új koncepciót tartalmazhat,
még a sok világot megjárt kalandozóknak is._

Kezdjük a mélyvízzel, mert miért ne.

**Az Aktivitás Pont, becenevén AP, a tagok aktivitását méri és szabályozza.**

És hogy hogyan? Nos a képlet ennyi:

**Kezdő és újrakezdő AP: 1
* ha nincs aktív kalandod vagy karaktered

Az AP növekszik eggyel
* kalandbeküldéskor, ha költöttél AP-t az előző kalandbeküldés óta
* ha egy kalandod aktív marad elejétől végéig vagy kevés jelentkező miatt el sem indul

Ha van AP-d, elkölthetsz egyet
* új karakter indítására
* egy inaktívvá vált karakter újraaktiválására
* új kaland meghirdetésére
* egy el nem indult kalandod újbóli meghirdetésére
* ciklusonként egy, legfeljebb kéthetes szabadságra

Ha nincs AP-d, nem tudsz a fentiekre költeni, egyéb következménye nincs.**

Új tagjaink 1 AP-vel indulnak. Mindenki, akinek nincs aktív karaktere,
automatikusan 1 AP-vel kezdi újra, akkor is, ha egyébként több vagy kevesebb lenne.
Ezt **a kezdő AP-t nem lehet kalandkiírásra elhasználni.**

Mielőtt rátérnék arra, hogy mit is értünk aktív meg inaktív karaktereken és kalandokon,
egy másik fogalomban mindenképp meg kell állapodnunk, ez a körváltás.

Minden játék kiírásában szerepelni fog, hogy hány napos a körváltás, valahogy így:

Körváltás: ? nap

**A körváltás 1-7 napos lehet. Kevesebb vagy több nem.

Egy kör addig tart, amíg:
* vagy minden játékos írt
* vagy lejárt a körváltási határidő**

A körváltási határidő pontosan annyi teljes nap (0:00-tól 23:59-ig),
amennyi a játék kiírásában körváltásként szerepel.

**Szabadjátékban az új kör az előző vége után éjfélkor automatikusan elkezdődik,**
és bárki nyithatja az új kört, nem kell, sőt nem szabad senkire sem várni.

**Kalandjátékokban a mesélőnek egy teljes napja van az új kört megnyitni,
és az új körváltási határidő az ő hozzászólását követő éjféltől ketyeg.**
A játékosok már attól kezdve írhatnak az új körbe, hogy megvan ez a
mesélői körváltó hozzászólás.

**Sorrend felállítása mind a kaland- mind a szabadjátékokban tilos,**
egyedül a mesélő körváltó hozzászólására szabad várni. Aki bármely más okból vár valakire,
a saját aktivitását kockáztatja. Ez akkor is igaz, ha egy kérdésedre várod a választ
egy másik karaktertől: várj, ameddig tudsz, egy perccel se tovább, és már a kérdezésnél
vedd figyelembe, hogy a válasz érkezhet késve is. Ergo ne írj olyan hszt,
amit egyáltalán nem tudsz folytatni, ha egy másik karakter nem ír!

**Minden játékos karakternek egy-egy játék elején 7 - k élete van,**
ahol k a körváltás hossza. Ezáltal, egy fürge 1 napos körváltású játékban 6 életed is van,
egy komótosabb 4 napos esetén csak 3, és ha kimondottan lassú tempóra váltotok,
7 napos körváltás esetén nincs életed. Az életek nem vihetők át egyik játékból a másikba.
**Annyiszor megengedett egy játékban kimaradnod egy körből,
ahány életed van az adott játékban.** Az azt követő késésed esetén a karaktered
inaktívvá válik.

**Minden mesélő karakternek kalandonként 6 élete van. Ennyiszer elnézendő,
ha csúszik egy napot a körváltással.** A 7. alkalom után a karaktere inaktívvá válik
az adott kalandban. A mesélői életek, és az inaktivitás kalandonként külön-külön
kerül számon tartásra, de az életei nem átvihetők egyikből a másikba.

**A szabadjátékok inaktívvá válnak, ha csak 1 aktív karakter maradt. A kalandjátékok akkor
válnak inaktívvá, ha nincs aktív mesélő karakter vagy nem marad aktív játékos karakter.**
Az inaktívvá vált játékokat az adminisztrátornak vagy egy moderátornak kell lezárnia.

**A Kimenőben lehet jelezni, ha késni fogsz az írással.** Nem kötelező, de itt megadhatod,
hogy mikor térsz vissza, illetve azt is, hogy a játékos karaktereidet ki vigye NJK-ként.
**A kimenő időtartama alatt is fogynak az életeid, kivéve, ha szabit is kérsz.**
Szabadságot szintén a Kimenőben tudsz kérni, **egy AP elköltésével,** és legfeljebb kéthetes
időtartam lehet, mely alatt az életeid nem fogynak. Ha mesélő is vagy,
csak akkor vehetsz ki szabadságot, ha van egy aktív mesélőtársad.
Utólagosan az élet veszteségeidet nem teheted semmissé AP költésével,
szabadságot csak előre lehet kérni.

**Az inaktív és a kimenőn levő karakterekről kalandjátékban a mesélő,
szabadjátékban a bázisvezető dönti el, hogy melyik résztvevő NJK-ja lesznek,
kivéve, ha a kimenő jelzésnél a tulaj megnevezte a helyettesét a játék résztvevői közül.**
A mesélőnek az inaktivívvá válást vagy a kimenő jelzést követő első körváltó hozzászólásban
kell megneveznie az illetőt, akit ő vagy a tulaj választott. A bázisvezetőnek
pedig a lehető leghamarabb egy a játék helyszínére írt hozzászólásban.
Ezek után a kinevezett helyettes köteles írni az NJK-val is.

**Amennyiben valamely karakterrel sem JK-ként, sem NJK-ként nem írt senki,
azt úgy kell tekinteni, mintha az illető nem csinált volna semmit,
és ha épp csinált valamit, azt abbahagyta.** Például, ha kérdeztek tőle,
nem válaszolt, ha épp ment valahova, megállt, ha épp szerelt valamit,
már nem szereli, ha épp kiugrott egy bokorból, hogy lőjön, akkor kiugrott,
de nem lőtt. Az utóbbi esetből is látható, hogy **ez akkor is érvényes,
ha veszélyezteti a karakter egészségét vagy akár az életét.**

**Egy kalandnak több mesélője is lehet, akik így osztozhatnak a mesélői feladatokon.**
Ilyenkor minden mesélőiben egyértelműen meg kell adni, hogy melyik mesélő karakternek
a felelőssége a következő mesélői, ebben a formában: // Körváltó: XY //
