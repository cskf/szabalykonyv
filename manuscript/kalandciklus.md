Kalandciklus

Figyelmeztetés rozsdás motorosoknak!!! Ez a leírás feje tetejére fogja állítani az eddigi elképzelésedet az frpg-ről. Én szóltam.

A kalandciklus az IRL egyszerre futó kalandok elnevezése.

Kifejtem.

Egyes frpg kalandok az internet okozta defektek és a csillagok kellemetlen együttállása miatt is elképesztő hosszúra tudnak nyúlni. Ha még nem játszottál: fogalmad sincs, milyen hosszúra. Ez tapasztalataim szerint egy szinte elkerülhetetlen jelenség. Csak a legszerencsésebb oldalak ússzák meg, és ők sem teljesen. A kalandciklus többek között ezt hivatott megakadályozni.

A kalandciklus egy három hónapos, kötött időtartam, amibe ha tetszik, ha nem, minden egyes kalandnak bele kell férnie. Kivétel nélkül. Amelyik kaland nem fér bele, az igencsak hirtelen lezárásra kerül az adminisztrátor által.

Ez azt jelenti, hogy ha törik, ha szakad, minden egyes karakter évente 4 kalandban vehet részt. Nem több, és nem kevesebb kalandban. Hogy ez sok, vagy kevés, azt döntsd el magad. Ha engem kérdezel, ennyi fér bele, és ennyinek bele kell férnie.

Mint játékosnak, a három hónapos keret biztonságot ad arra az esetre, ha egy rossz mesélőt, játékostársakat vagy kalandtémát fogtál volna ki. Mint mesélőt, a három hónapos keret megvéd attól, hogy elkeserítsen, ha a játékosaid eltűnnek, mert nem merik megmondani, hogy bocsi, szép volt, jó volt, de már újra vágyunk. De nem csak véd, hanem rengeteg új lehetőséget is megnyit.

Ha minden kaland IRL ugyanannyi ideig tart, akkor semmi akadálya annak, hogy minden kaland egyszerre legyen kiírva és lezárva.

Vagyis minden kalandra lesz lehetőséged jelentkezni, ami kiírásra kerül az oldalon! És nem csak megteheted, hanem egyenesen kényszerítve leszel arra, hogy válogass közülük, hiszen mindet nem fogod tudni kipróbálni.

Tehát minden karakternek lesz lehetőséged mesélni, aki játszik az oldalon! Sőt! Nem csak megteheted, hanem kénytelen is leszel válogatni közülük, hiszen mindenkinek nem fogsz tudni mesélni.

Hogy egyszerűsítsük a memóriánk dolgát, a három hónapok évszakokat fognak lefedni. A kalandciklusok kezdete minden évben március 1, június 1, szeptember 1 és december 1 lesz.

A válogatás két körből fog állni: először a játékos karik válogatnak a kalandok közül, majd a mesélők válogathatnak a jelentkezett karakterek közül.

Az első fázis a kalandjelentkezés, amikor minden karakterrel meg kell majd jelölni, hogy mely kalandokra jelentkeznek a karakterek, és milyen sorrendben. Ezt a sorrendet csak az admin látja majd, a mesélő csak azt kapja meg, hogy kik jelentkeztek a kalandjába. Ami alapján ő is tud válogatni közülük, és akiknek tud mesélni, azokat rangsorolja, amit szintén csak az admin fog látni. Ezek után az adminisztrátor kihirdeti a játékosok számára a legjobb kaland-karakter párosítást, ami kihozható a szituációból.

Vegyünk egy példát. Tegyük fel, hogy két kaland kerül kiírásra, legyen a címük Morfeusz, valamint Pegazus terv. Ezek CSK epizódok címei egyébként, de most tekintsük őket kalandoknak, legyen mindkettő mesélője Morgan Le Fay és mindkét kaland minimum létszáma kettő és maximum négyen vehetnek részt rajtuk.

Legyenek Daniel Jackson, Bill Lee és John Sheppard karakterek, akik jelentkeznek a kalandokra. Daniel biztosra akar menni, és mindkettőre jelentkezik, de a Pegazus terv jobban tetszik neki, így az ő sorrendje 1. Pegazus terv, 2. Morfeusz. Ez azt jelenti, hogy a Morfeuszba akkor kerülhet csak, ha a Pegazus tervbe nem jut be. Billnek nem tetszik a Pegazus terv kalandkiírása, és ő csak a Morfeuszba jelentkezik, tehát ő a Pegazus tervbe már be sem kerülhet. John is jelentkezik mindkettőbe, de neki is a Pegazus terv tetszik jobban, így az ő sorrendje is 1. Pegazus terv és 2. Morfeusz.

Mivel a mesélők csak azt láthatják majd, hogy ki jelentkezett a kalandjukra, Morgan (a mesélő) csak azt látja, hogy a Morfeuszba mindhárom karakter jelentkezett, de a Pegazus tervbe csak Daniel és John. Ez alapján úgy dönt, hogy a Morfeuszba nem illik John, mivel nem tudná értelmesen megmagyarázni, mit keresne a kalandban, így John jelentkezését a Morfeuszba visszautasítja. Ezek után ő is rangsorolja a jelentkezett karaktereket. A Morfeusz kalandban Danielt előbbre sorolja Billnél, míg a Pegazus tervben Johnt előbbre sorolja Danielnél.

Az adminisztrátor e két sorrend alapján kihirdeti a játékos-optimális felállást: A Morfeusz nem indul el, és John meg Daniel vesz részt a Pegazus tervben, Bill pedig szabadjátékozni fog ebben kalandciklusban. A Morfeusz egy későbbi ciklusban újra kiírásra kerülhet majd.

Csak halványan jegyzem meg, hogy a mesélő-optimális felállás nem ez lenne, hanem az, hogy a Pegazus terv nem indul el, és Daniel és Bill vesznek részt a Morfeuszban, míg John szabadjátékozik addig.

Ez van, ha négy karakter kellene két kalandhoz és csak három van. Szerencsére nem leszünk arra kényszerítve, hogy John menjen a Morfeuszba, mert épp akkor volt szabad, sem arra, hogy Bill menjen a Pegazus tervbe, mert épp akkor lett kiírva a kaland.

Természetesen minél több kaland lesz és minél több karakter, annál több opció nyílik mind játékosok, mind mesélők számára. Legrosszabb esetben 3 hónapot szerepjátékozol ahelyett, hogy a karaktered unatkozna egy kalandban, vagy olyan kalandban kellene részt venned, ami nem is érdekel.
